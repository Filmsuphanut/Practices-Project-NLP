นักวิจัยพบว่าภาวะอ้วนลงพุงเสี่ยงต่อการคิดและความจำแย่ลง
(เรียบเรียงโดย ปรมัตถ์ แสงสีสด)
นักวิทยาศาสตร์รู้มาพักใหญ่ๆแล้วว่าความอ้วนลงพุงส่งผลเสียต่อสมอง ในแง่ที่ความอ้วนทำให้ร่างกายเกิดความเครียดและเหมือนมีภาวะอักเสบเบาๆตลอดอย่างต่อเนื่อง ซึ่งสารอักเสบต่างๆส่งผลเสียต่อสมองได้
งานวิจัยใหม่ในปี 2022 นี้พบอีกว่า ไขมันในร่างกาย (body fat) ที่มากเกินไปเสี่ยงทำให้สมองประมวลผลช้าลง โดย ผู้เข้าร่วมวิจัยได้รับการวัดองค์ประกอบของร่างกาย (bioelectrical impedance analysis) เพื่อประเมินค่าไขมันในร่างกายแบบรวมๆ และบางส่วนได้รับการตรวจผ่านเครื่อง MRI เพื่อวัดไขมันที่เกาะตามอวัยวะภายในช่องท้อง (visceral fat) 
จากนั้นให้ผู้ร่วมทดลองทำแบบทดสอบ Digital Symbol Substitution Test(DSST) ซึ่งเป็นแบบทดสอบทางประสาทจิตวิทยา สำหรับทดสอบความเสียหายของสมอง ภาวะสมองเสื่อม  ร่วมกับแบบทดสอบ Montreal Cognitive Assessment (MoCA) ซึ่งช่วยระบุความบกพร่องเกี่ยวกับการคิดหลายชนิด (เช่น โรคอัลไซเมอร์ โรคพากินสัน ฯลฯ)
ผลการวิจัยระบุว่าอัตราไขมันในร่างกายที่เพิ่มขึ้น มักแปรผกผันกับคะแนนกระบวนการคิด พูดง่ายๆว่า ยิ่งอัตราส่วนไขมันมีค่ามาก คะแนนจากแบบทดสอบยิ่งต่ำลง *
 สุดท้ายทางผู้วิจัยกล่าวว่า “การรักษากระบวนการคิดสำคัญอย่างยิ่งต่อการยับยั้งภาวะสมองเสื่อมในวัยสูงอายุ ดังนั้นจึงควรกินอาหารที่มีสารอาหารครบถ้วน และออกกำลังกายสม่ำเสมอ เพื่อรักษาน้ำหนักอย่างถูกหลักอนามัย และระดับไขมันในร่างกาย”
บอกตรงๆว่า คำแนะนำนี้เรียบง่ายและใครๆก็รู้
แต่ในทางปฏิบัติกลับทำได้ยากจริงๆ