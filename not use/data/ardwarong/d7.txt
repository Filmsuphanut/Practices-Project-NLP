Conformal cyclic cosmology
ทฤษฎีที่เชื่อว่าเอกภพเกิด-ดับเป็นวัฏจักร
เอกภพของเรามาจากไหน?
นี่เป็นคำถามหนึ่งที่นักฟิสิกส์ต้องการคำตอบมากที่สุด แต่เนื่องจากมนุษย์เรานั้นตัวเล็กกระจิ๋วเมื่อเทียบกับเอกภพอันยิ่งใหญ่มหึมา อีกทั้งเผ่าพันธุ์ของเรายังเพิ่งถือกำเนิดขึ้นมาในเอกภพที่แสนเก่าแก่ การทำความเข้าใจเอกภพจึงเป็นเรื่องยากและท้าทาย
ไม่ถึง 100 ปีมานี้ นักฟิสิกส์เพิ่งจะยอมรับว่าเอกภพของเรามีจุดกำเนิด เมื่อ13,800 ล้านปีก่อน ในขณะนั้นสรรพสิ่ง ทั้งสสาร พลังงาน ที่ว่างและเวลาถือกำเนิดมาจากจุดเล็กๆ ที่เรียกว่า บิ๊กแบง (Big Bang) จากนั้นสิ่งต่างๆจึงค่อยๆขยายตัวออกมาและเกิดความเปลี่ยนแปลงตามการขยายตัวของเอกภพจนมีลักษณะอย่างที่เราเห็นในปัจจุบัน
คำถามคือ แล้วก่อนหน้าบิ๊กแบงล่ะ มีอะไร?
นักฟิสิกส์กระแสหลักยุคปัจจุบันไม่ตอบคำถามนี้ พวกเขาจะเริ่มต้นทุกสิ่งทุกอย่างที่บิ๊กแบงแล้วศึกษาจากตรงนั้น ทว่านักฟิสิกส์จำนวนหนึ่งเชื่อว่าก่อนหน้าบิ๊กแบงอาจมีเอกภพอยู่แล้ว และบิ๊กแบงอาจเกิดขึ้นมาแล้วหลายรอบแล้วก็ได้
แนวคิดในลักษณะนี้เรียกรวมๆว่า เอกภพแบบวัฏจักร (cyclic model) ซึ่งนักฟิสิกส์คิดขึ้นมาตั้งแต่ยุคของไอน์สไตน์แล้ว แต่ยังไม่มีหลักฐานใดยืนยันความถูกต้องของทฤษฎีนี้ได้ แต่ เซอร์ โรเจอร์ เพนโรส (Sir Roger Penrose) นักฟิสิกส์รางวัลโนเบล ผู้ร่วมงานของสตีเฟน ฮอว์กิ้ง ได้พัฒนาทฤษฎี  conformal cyclic cosmology (CCC) ซึ่งอธิบายว่าการที่เอกภพของเราดูมีความสม่ำเสมอกันทุกจุดอย่างที่เห็นทุกวันนี้เป็นผลมาจากเอกภพก่อนหน้าการเกิดบิ๊กแบง 
แบบจำลองในทฤษฎีนี้อธิบายว่ามวลสารต่างๆในเอกภพจะถูกดูดกลืนเข้าไปในหลุมดำมวลยิ่งยวด(ซึ่งเป็นหลุมดำที่มีมวลมากกว่าดวงอาทิตย์นับล้านเท่า)จนเมื่อเวลาผ่านไปนานพอมวลสารในเอกภพจะลดลงเรื่อยๆแล้วหายไปจนหมดเอกภพ ในระหว่างนั้นหลุมดำมวลยิ่งยวดจะแผ่รังสีด้วยกระบวนการที่เรียกว่า การแผ่รังสีของฮอว์กิ้ง (Hawking radiation) ออกมาซึ่งจะส่งผลให้เอกภพมีความราบเรียบสม่ำเสมอกันมากขึ้นเรื่อยๆซึ่งสุดท้ายแล้วจะทำให้เกิดสถานะที่ก่อให้เกิดบิ๊กแบงอีกครั้ง
เพนโรสเสนอว่าในรังสีไมโครเวฟพื้นหลังของเอกภพอาจจะมีจุดประหลาดหลายจุดที่อาจเกิดจากหลุมดำในเอกภพก่อนหน้า กล่าวคือเป็นบริเวณที่มีความร้อนสูงกว่าบริเวณรอบๆ ซึ่งเขาเชื่อว่าเกิดจากการแผ่รังสีของฮอว์กิ้งจากหลุมดำในเอกภพก่อนหน้า
อย่างไรก็ตาม นักฟิสิกส์ส่วนมากที่ศึกษารังสีไมโครเวฟพื้นหลังของเอกภพ ยังไม่สามารถวิเคราะห์จนพบจุดร้อนดังกล่าว นักฟิสิกส์บางคนถึงกับกล่าวว่า ในรังสีไมโครเวฟพื้นหลังของเอกภพนั้นอาจมีการค้นพบจุดประหลาดๆออกมาได้เรื่อยๆและนำมาซึ่งตีความไปได้ต่างๆนานา
สำหรับคนทั่วไปอย่างเรา ไม่ว่าเอกภพของเราจะเกิดขึ้นมาเพียงครั้งเดียว หรือ เกิดมาแล้วหลายครั้ง มันก็เป็นเรื่องน่าประหลาดใจและชวนตกตะลึงทั้งสองทาง