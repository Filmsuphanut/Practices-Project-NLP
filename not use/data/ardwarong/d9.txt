นักดาราศาสตร์ค้นพบหลุมดำโดดเดี่ยวเป็นครั้งแรก !?
หลุมดำ (Black hole) เป็นหนึ่งในวัตถุที่มีธรรมชาติชวนพิศวงที่สุดในเอกภพ มันเป็นวัตถุที่มีความโน้มถ่วงสูงเสียจนแสงไม่สามารถเดินทางออกมาได้ ดังนั้นสิ่งใดที่ตกเข้าไปในหลุมดำแล้วจึงไม่สามารถกลับออกมาได้อีก
ทฤษฎีที่ทำนายการมีอยู่ของหลุมดำคือ ทฤษฎีสัมพัทธภาพทั่วไป (General relativity) ถูกคิดค้นโดยนักฟิสิกส์ผู้มีนามว่า อัลเบิร์ต ไอน์สไตน์ แต่ตัวของไอน์สไตน์เองกลับไม่เชื่อว่าหลุมดำจะมีอยู่จริง เพราะธรรมชาติของมันแปลกพิสดารจนไม่น่าเชื่อว่าจะมีจริงและเกิดขึ้นได้จริงในเอกภพของเรา อย่างไรก็ตาม ในปัจจุบันนักฟิสิกส์ค้นพบหลุมดำมาแล้วมากมาย
วิธีตรวจจับหลุมดำคือการถ่ายภาพรังสีเอกซ์ที่แก๊สร้อนจัดไหลวนลงสู่หลุมดำเปล่งออกมา ไปจนถึง การตรวจจับคลื่นความโน้มถ่วงที่เกิดจากหลุมดำชนกัน
ล่าสุด เมื่อต้นเดือนกุมภาพันธ์ ค.ศ. 2022 นี้ ทีมนักดาราศาสตร์รายงานการค้นพบวัตถุที่อาจเป็นหลุมดำแบบโดดเดี่ยวที่ไม่ได้อยู่ใกล้กับกลุ่มแก๊สหรือดาวฤกษ์ใดๆ พูดง่ายๆว่ามันลอยเท้งเต้งอยู่ในกาแล็กซีทางช้างเผือกแบบไร้ญาติขาดมิตร
หลายคนอาจสงสัยว่าถ้ามันอยู่โดดเดี่ยว แล้วมันถูกตรวจจับได้อย่างไร?
คำตอบคือ ตอนที่นักดาราศาสตร์ใช้กล้องโทรทรรศน์อวอาศฮับเบิล และเครือข่ายกล้องโทรทรรศน์บนโลกศึกษาดาวบริเวณใจกลางทางช้างเผือกอยู่นั้น พวกเขาพบปรากฏการณ์ที่เรียกว่า เลนส์ความโน้มถ่วงแบบไมโคร  (Microlensing) ซึ่งเกิดจากแรงโน้มถ่วงของวัตถุที่มีความหนาแน่นสูงมากๆทำให้ภาพดวงดาวด้านหลังบิดเบี้ยวไป  
เมื่อเก็บข้อมูลเพิ่มเติมก็พบว่าวัตถุปริศนาที่ทำให้เกิด Microlensing มีมวลราว 7 เท่าของมวลดวงอาทิตย์ และไม่มีการเปล่งแสงใดๆออกมาเลย และเมื่อวิเคราะห์ร่วมกับข้อมูลอื่นๆทำให้พวกเขาเชื่อว่ามันน่าจะเป็นหลุมดำแบบโดดเดี่ยว ซึ่งถ้าใช่ นี่จะเป็นครั้งแรกที่มีการค้นพบหลุมดำแบบนี้ 
การค้นพบนี้น่าตื่นเต้นมากเพราะเรายังไม่รู้ว่ามีหลุมดำโดดเดี่ยวอีกมากมายแค่ไหนในกาแล็กซี และมาจากไหน แต่ทีมนักดาราศาสตร์เชื่อว่ามันอาจถูกแรงระเบิดจากซูเปอร์โนวาเป่าจนกระเด็นออกมาอย่างที่เห็นก็ได้