แรงต้านอากาศ (air resistance)
ตัวแปรของการเคลื่อนที่ที่คำนวณยากมาก
ตอนที่เราเริ่มต้นเรียนฟิสิกส์เรื่องการเคลื่อนที่แบบต่างๆ การคำนวณทั้งหลายจะตัดผลของแรงต้านอากาศทิ้งไป ทั้งที่ในความเป็นจริง แรงต้านอากาศส่งผลต่อการเคลื่อนที่อย่างแน่นอน
เหตุผลที่ตอนเริ่มต้นเรียนฟิสิกส์เราตัดทิ้งไปก่อน เพราะในหลายๆกรณี  แรงต้านอากาศส่งผลต่อการเคลื่อนที่น้อยจนตัดทิ้งไปก็ไม่ส่งผลต่อคำตอบที่ได้นัก เช่น ถ้าเราปล่อยก้อนหินให้ตกจากที่สูง (ไม่ได้ปล่อยขนนก) หรือ พิจารณาการยิงปืนใหญ่ในระยะทางไม่ไกลนัก (ไม่ได้ยิงขีปณาวุธที่ระยะทางไกลมากๆ) ที่สำคัญคือ การคำนวณโดยคำนึงถึงแรงต้านอากาศมักจะซับซ้อนมาก ทำให้ผู้เริ่มต้นเรียนฟิสิกส์เหวอได้ (มากกว่านี้) ถ้าไม่ตัดทิ้ง
เมื่อวัตถุเคลื่อนที่ในอากาศ จะเกิดแรงต้านจากอากาศขึ้นในทิศตรงข้ามกับความเร็ววัตถุนั้น  แรงต้านอากาศจะมากหรือน้อยขึ้นอยู่กับปัจจัยหลายอย่าง ตั้งแต่ รูปร่างของวัตถุ ความหนาแน่นของอากาศ และความเร็วในการเคลื่อนที่ของวัตถุ  แต่โดยทั่วไป เรามักสนใจกรณีที่วัตถุไม่เปลี่ยนแปลงรูปร่างและความหนาแน่นของอากาศไม่เปลี่ยนมากนัก ดังนั้นตัวแปรที่จะเปลี่ยนแปลงจึงเหลือเพียงความเร็ว กล่าวแบบกว้างๆได้ว่ายิ่งวัตถุเคลื่อนที่เร็ว แรงต้านอากาศก็ยิ่งมากตามไปด้วย
คุณสมบัตินี้นับว่าน่าสนใจ เราลองมาพิจารณาการตกของวัตถุในแนวดิ่งภายใต้แรงต้านอากาศกัน
แรงโน้มถ่วงที่ดึงดูดวัตถุให้ตกลงมานั้นคงที่ ไม่ได้เพิ่ม ไม่ได้ลด แต่วัตถุจะมีความเร็วในการตกสูงขึ้นเรื่อยๆ ขณะเดียวกันแรงต้านอากาศก็จะเพิ่มขึ้นเรื่อยๆ (เพราะยิ่งวัตถุเคลื่อนที่เร็ว แรงต้านอากาศก็ยิ่งมาก) จนในที่สุดแรงต้านอากาศจะเพิ่มขึ้นจนเท่ากับแรงโน้มถ่วงพอดี ทำให้วัตถุเคลื่อนที่ด้วยความเร็วคงที่ค่าหนึ่งเรียกว่า Terminal velocity
ดังนั้นวัตถุที่ตกลงมาภายใต้แรงโน้มถ่วงจะไม่ได้มีความเร็วเพิ่มขึ้นเรื่อยๆอย่างไร้ที่สิ้นสุด แต่แรงต้านอากาศจะทำให้ความเร็วไปหยุดอยู่ที่ค่าดังกล่าว จะเห็นได้ว่าแรงต้านอากาศนั้นส่งผลให้การวิเคราะห์ซับซ้อนขึ้น ซึ่งมันแตกต่างจากแรงเสียดทาน(friction)ที่โดยมากจะคงที่โดยไม่ขึ้นกับความเร็วของวัตถุ