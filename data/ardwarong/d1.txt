ความเป็นอนันต์นั้นใหญ่แค่ไหน ?
(เรียบเรียงโดย สัมโมทิก สวิชญาน)
อนันต์เป็นสิ่งที่ชวนพิศวง และเป็นไปได้ว่าอาจจะมีความหมายไม่เหมือนกันในแต่ละบริบท ถ้าในภาษาสันสกฤตดั้งเดิม “อนนฺต” หมายถึง ไม่มีที่สิ้นสุด (endless) ซึ่งเป็นที่มาของคำว่า “อนันต์” (infinite และ infinity)
ถ้าในสถานการณ์ในชีวิตประจำวันทั่วๆ ไป เวลาเราพูดถึงปริมาณที่เป็นอนันต์ ในทางปฏิบัติอาจจะหมายถึงปริมาณมากพอที่จะไม่ต้องไปสนใจว่ามากขนาดไหน 
เช่น เวลาถ่ายรูป แล้วอยากให้ภาพออกมาชัดทั้งภาพ (โดยที่ไม่มีอะไรอยู่ใกล้กล้องเกินไป) เขาก็บอกกันว่าให้โฟกัสที่ระยะอนันต์ ซึ่งก็แล้วแต่ว่าความยาวโฟกัสของเลนส์และขนาดรูรับแสงว่าตั้งไว้เท่าไร ระยะอนันต์ที่ว่าอาจจะหมายถึงให้โฟกัสที่ดวงจันทร์ หรือไม่ก็เส้นขอบฟ้า หรือไม่ก็แค่ภูเขาไกลๆ หรือบางทีอาจจะเล็งแค่ต้นไม้ไกลๆ ภาพก็ชัดทั้งภาพในระดับที่ยอมรับได้แล้ว ไกลกว่านี้ก็ไม่มีผลอะไร
ดังนั้น “มากกว่านี้ก็ไม่มีผลอะไร” ก็คืออนันต์ในทางปฏิบัตินั่นเอง
ลองนึกถึงอีกสถานการณ์หนึ่งเล่นๆ สมมุติว่ามีมหาเศรษฐีสร้างกระบอกปืนใหญ่ที่ยาวมาก ยาวเลยชั้นบรรยากาศบนๆ ของโลกออกไป (เช่นอาจจะยาวสัก 500 กม. ถึงชั้น exobase) ถ้าจะยิงกระสุนให้หลุดออกไปนอกโลกได้ ก็ต้องยิงแรงประมาณหนึ่ง ซึ่งหมายถึงว่า ต้องยิงโดยทำให้กระสุนมีอัตราเร็วเริ่มต้นที่เพียงพอ เพราะถ้าเร็วไม่พอ ก็จะตกกลับมาบนโลกอยู่ดี
อัตราเร็วเริ่มต้นที่เพียงพอ เรียกว่า อัตราเร็วหลุดพ้น (escape speed) ซึ่งคำนวณได้จากการพิจารณาว่า ถ้ากระสุนพุ่งจากโคนกระบอกด้วยอัตราเร็วขนาดนี้ จะพุ่งไปถึงระยะอนันต์นู่น ถึงจะตกกลับลงมา (ก็คือไม่ตกแล้วนั่นเอง)
แต่ในทางปฏิบัติ มหาเศรษฐีไม่ต้องลงทุนยิงแรงขนาดนั้นก็ได้ เพราะ “ระยะอนันต์” ที่ไกลพอที่จะเรียกว่าไม่ตกกลับมาแล้ว อาจจะไม่ต้องถึงสุดขอบจักรวาลจริงๆ ไกลแค่ประมาณดวงจันทร์ก็อาจจะได้ ยิ่งถ้าเล็งดีๆ ดวงจันทร์ก็จะโฉบเอาไป ไม่ตกกลับมาหาเราอีก หรือถ้ายิงแรงกว่านี้หน่อย ดาวอังคารก็อาจจะโฉบไปอยู่ดี
อีกวิธีหนึ่งที่ใช้บอกว่า อนันต์นี่ใหญ่ขนาดไหน คือ ไปดูว่า จำนวนนับที่เป็นไปได้ทั้งหมด มีทั้งหมดอยู่กี่ตัว เท่าไรก็เท่านั้นแหละ ซึ่งแน่นอนว่า ก็คือเยอะไม่มีที่สิ้นสุด เพราะนับไปได้เรื่อยๆ
เห็นแบบนี้บางคนอาจจะสงสัยว่า อ้าว ถ้าจะนิยามแบบนี้ ก็ไปอิงกับอย่างอื่นได้ไหม ที่เยอะไม่มีที่สิ้นสุดเหมือนกัน เช่น เซ็ตของจำนวนจริงระหว่าง 0 ถึง 1
แต่ช้าก่อน แท้จริงแล้ว อนันต์ที่เป็นขนาดเซ็ตของจำนวนนับ กับอนันต์ที่เป็นขนาดเซ็ตของจำนวนจริงระหว่าง 0 ถึง 1 มีขนาดไม่เท่ากัน! โดยอนันต์ที่เป็นขนาดเซ็ตของจำนวนนับ เล็กกว่าอนันต์ที่เป็นขนาดเซ็ตของจำนวนจริงระหว่าง 0 ถึง 1 (การพิสูจน์อ่านเพิ่มเติมได้จากหนังสือภาษาจักรวาล)
ดังนั้น ถ้าแฟนมารำพึงรำพันกับเราว่า “เนี่ย แฟนเก่าเคยบอกว่า รักเค้าเท่ากับขนาดเซ็ตของจำนวนนับ” ให้เราเกทับไปว่า “แต่เรารักเธอเท่ากับขนาดเซ็ตของจำนวนจริง!”