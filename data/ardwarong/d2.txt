นักวิจัยหาทางทำให้ผลึกเวลา(time crystals) เตรียมออกมาสู่โลกภายนอกได้
ผลึกเป็นโครงสร้างที่องค์ประกอบเรียงตัวซ้ำๆกันอย่างชัดเจน เช่น เกลือ น้ำตาลทราย เพชร แร่ควอร์ต ฯลฯ เมื่อต้นปี ค.ศ. 2017 นักฟิสิกส์สามารถสร้าง ‘ผลึกเวลา’ (Time Crystals) ซึ่งเป็นผลึกที่เปลี่ยนแปลงไปตามเวลาแล้วกลับมามีรูปแบบซ้ำเดิมโดยที่ไม่ต้องใส่พลังงานเข้าไปสำเร็จเป็นครั้งแรกของโลก
หลังจากนั้น นักฟิสิกส์ทั่วโลกก็เริ่มหันมาศึกษาผลึกเวลามากขึ้นเรื่อยๆ แต่ทั้งหมดเป็นผลึกเวลาในระบบที่มีอุณหภูมิต่ำมากจนใกล้ศูนย์สัมบูรณ์ ซึ่งต้องการอุปกรณ์ในห้องทดลองที่ซับซ้อนสุดๆจนยากจะออกมาสู่โลกในชีวิตประจำวันของมนุษย์เรา
แต่งานวิจัยล่าสุดนี้ เป็นการสร้างผลึกเวลาที่เกิดขึ้นได้ในอุณหภูมิห้อง!  โดยใช้ระบบแบบทัศนศาสตร์เชิงควอนตัม (optical quantum system) ด้วยการยิงแมกนีเซียมฟลูออไรด์ที่มีโครงสร้างแบบแก้วด้วยลำเลเซอร์สองลำเกิดเป็นผลึกเวลาในรูปแบบคลื่นโซลิตอน 
ทีมนักวิจัยพบว่าพวกเขาเลี้ยงให้ผลึกเวลาเสถียรได้ที่อุณหภูมิห้อง และมีความเป็นไปได้ที่จะนำระบบนี้ออกมานอกห้องทดลองสู่การประยุกต์ใช้ที่ต้องการได้ในอนาคต เช่น การนำมาเป็นส่วนประกอบของเครื่องจับเวลาแบบแม่นยำสุดๆหรือเครื่องคอมพิวเตอร์ที่ประมวลผลแบบควอนตัม
นับว่าเป็นอีกแขนงงานวิจัยทางฟิสิกส์ที่น่าตื่นเต้นมากๆ